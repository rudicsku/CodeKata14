Manapság elég leszaladni a boltba, hogy megálljon a szívünk egy-egy pillanatra, amikor bevásárolunk. Arról viszont nem biztos, hogy pontosak az emlékeink, tavaly mennyit adtunk ki azokra a dolgokra, amiket a napokban vásárolni fogunk. Bár vannak, akik szeretnek új ételekkel kísérletezni, ezt a legtöbben nem az ünnepek alatt tesszük. A többség ragaszkodik a szertartásaihoz, legyenek azok ősik vagy újabbak; nem szívesen mondunk le a halászléről, ha azt ettük egész életünkben december 24-én. Idén viszont takarékos háziszakács legyen a talpán, aki spórolósan tudja kihozni az ünnepi menüt.

Hogy mégis lássuk, mivel kell szembenéznie idén mindenkinek, aki enni kíván karácsonykor, vettük a legnépszerűbb karácsonyi ételeket: a halászlevet, a rántott húst, a töltött káposztát és a bejglit, majd kiszámoltuk, mindez külön-külön és együtt mennyibe került tavaly, és mennyiből hozható ki most. Minden fogásnál tippeket is adunk arra, hogyan lehet egy kicsit spórolni rajtuk.

Azzal, hogy miért lett egy év alatt annyival drágább minden, már több cikkben alaposan foglalkoztunk, legutóbb itt elemeztük, hogyan lett 50 százalékkal drágább egy hétvégi bevásárlásunk összege: egy egy évvel ezelőtti és egy mostani hétvégi bevásárlás elemeinek árát hasonlítottuk össze egymással. Ha pedig érteni szeretnénk, mindez miért történt, hogyan lettünk éllovasok élelmiszer-drágulásban, akkor ezt a cikket érdemes elolvasni, amely európai és világviszonylatban vizsgálja a hazai inflációt.

Töltött káposzta
A töltött káposztánál, amelyhez ezt a receptet vettük alapul, sokat spórolhat az, aki eltett magának sóban egy adagot. A friss fejes káposzta még mindig kevesebb mint a felébe kerül a savanyítottnak, ami ráadásul nem is mindig természetes fermentálással készül. A házi savanyítás nagyon hasznos, egészséges és olcsó buli, káposztát is lehet úgy savanyítani, mint uborkát, és bár a karácsonyi adaghoz már nem fog besavanyodni, januárra érdemes eltenni pár kilóval. Sokan keverik a friss és a savanyú káposztát egymással egy lágyabb, kevésbé savas ízvilágért, ez most olcsóbbá is teszi a fogás összegét. Mivel a rizs is sokat drágult, elővehetjük az egyes hazai régiókban szokásos alternatív tölteléktechnikákat, használhatunk kukoricadarát vagy gerslit, mindkettő valamivel olcsóbb a jobb rizseknél.

Itt is érvényes az a már sokat taglalt szabály, hogy hentesnek állni megéri, hiszen a darált hús mindig drágább az egésznél, a legmagasabb gasztrotrendek szerint pedig amúgy is késsel kellene aprítani a töltelékhez a húsokat, mert az izgalmasabb állagot ad. Mindenesetre akinek van aprítógépe, annak mindenképp megéri otthon darálni, akár hozzá is adhatja a füstölt hús egy részét, és ízesebb lesz vele a tölteléke.

Sokan gondolják úgy, hogy vétek egy finom töltött káposztát tejföllel összepamacsolni, most nekik lesz igazuk, mert a tejföl elképesztően drágult, több, mint a kétszeresébe kerül, mint tavaly ilyenkor.